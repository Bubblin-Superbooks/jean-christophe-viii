<div class="leaf flex"><div class="inner justify"><p class="no-indent  ">isänmaatansa kohtaan!… Ei, sitä, sitä hän ei mitenkään voinut kärsiä…</p><p>--- Minä kirjoitan heille tästä heti kirjeen, sanoi Christophe.</p><p>Olivier tuli väliin:</p><p>--- Ei, ei, sanoi hän, ei nyt! Sinä olet nyt liian kiihdyksissä.<br>Huomenna, kun pääsi on levännyt…</p><p>Christophe tahtoi tehdä sen välttämättä heti. Kun hänellä oli jotakin sanottavaa, ei hän voinut koskaan odottaa huomiseen. Hän lupasi ainoastaan näyttää ystävälleen kirjeensä. Se olikin hyvä päätös. Kun kirje, jossa Christophe oikaisi erikoisesti niitä artikkelin kohtia, missä hänet pantiin puhumaan kummallisia mielipiteitä Saksasta, oli asianmukaisesti paranneltu, juoksi hän pistämään sen postiin.</p><p>--- Nyt on toki asia autettu, sanoi Christophe tullessaan takaisin; oikaisu ilmestyy huomenna.</p></div> </div>