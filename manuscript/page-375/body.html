<div class="leaf flex"><div class="inner justify"><p>--- Tiedän sen, ystäväni. Te olette oikeassa, minä en ajattele, mitä sanon… Tai kukapa tietää, ehkäpä ajattelenkin.</p><p>--- Ei, te vain halvennatte itseänne. Tehän olette hyvä.</p><p>--- Kun syvä tunne saa minut valtaansa, niin olen julma kuin muutkin. Näettehän, kuinka nyt olen vimmastunut!… Mutta kun näkee ystävänsä, jota rakastaa, itkevän, niin eikö vihaisi olentoa, joka on syynä hänen kyyneliinsä? Ja voiko koskaan olla kyllin ankara sellaista viheliäistä kurjaa kohtaan, joka hylkää lapsensa juoksennellakseen rakastajansa perästä?</p><p>--- Älkää puhuko niin, Christophe. Te ette asiaa tunne.</p><p>--- Mitä, puolustatteko häntä?</p><p>--- Minä säälin häntä, myöskin häntä.</p><p>--- Minä säälin niitä, jotka kärsivät. En niitä, jotka ovat syypäitä toisten kärsimyksiin.</p></div> </div>