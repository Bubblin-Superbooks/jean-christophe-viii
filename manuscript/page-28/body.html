<div class="leaf flex"><div class="inner justify"><p>Olivier pudisti lauhkeasti ja epäilevästi päätänsä. Sitten sanoi hän<br>Christophelle, yhä ajatuksissaan ja katsoen häntä lujasti silmiin:</p><p>--- Christophe, ethän vain puhunut mitään vaarallista niillä päivällisillä?</p><p>--- En, en, vastasi Christophe nauraen.</p><p>--- Oletko varma siitä?</p><p>--- Olen, sinä pelkuri.</p><p class=" stretch-last-line ">Olivier rauhoittui hiukan. Mutta Christophe ei ollutkaan aivan rauhallinen. Hän muisti, että hän oli puhunut kaikenlaista, ristiin rastiin. Hän oli kohta viihtynyt seurassa kuin kotonaan. Hänen päähänsäkään ei ollut pälkähtänyt epäillä noita miehiä: he näyttivät hänestä niin ystävällisiltä, niin suopeilta häntä kohtaan! Ja tosiaan he olivatkin suopeita. Onhan ihminen aina aulis ja suopea sille, jolle on tehnyt hyvää. Ja Christophe oli niin vilpittömän iloinen, että se ilo tarttui</p></div> </div>